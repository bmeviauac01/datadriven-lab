# Power BI

A labor során egy új eszközzel, a _Microsoft Power BI_ szolgáltatással ismerkedünk meg.

A Power BI egy Microsoft által fejlesztett üzleti analitikai eszköz, mely lehetővé teszi a felhasználók számára, hogy adatokat vizualizáljanak és jelentéseket készítsenek. Az eszközzel az adatokat összegyűjthetjük, elemezhetjük és könnyen érthető diagramokban és grafikonokban ábrázolhatjuk.

- A Power BI legfőbb tulajdonságai közé tartozik:
- Interaktív vizualizációk: Lehetőséget biztosít dinamikus grafikonok, diagramok és jelentések létrehozására, amelyek könnyen frissíthetők és módosíthatók.
- Könnyű integráció: Számos adatforráshoz, például Excel, SQL Server, SharePoint vagy akár webes API-khoz is kapcsolódhat.
- Adatfeldolgozás és elemzés: Az adatok tisztítására, transzformálására és modellezésére szolgáló eszközöket kínál.
- Webes és mobil megjelenés: Lehetővé teszi a jelentések megtekintését és megosztását bárhonnan, bármilyen eszközről.
- Felhasználóbarát felület: Könnyen használható, drag-and-drop felülettel rendelkezik, amely minimális technikai háttérrel is hozzáférhető.

Feladatunk interaktív jelentések elkészítése, amelyek most egy Excel alapú adathalmazból dolgozikbaj és táblázatos megjelenítést szolgáltatbak a felhasználó számára szűrhető módon.
Majd ezekhez kapcsolódóan grafikonos nézetet is szolgáltatnak az adatok jobb vizualizációjához.

## Előfeltételek, felkészülés

A labor elvégzéséhez szükséges eszközök:

- Windows
- Power BI Desktop
- GitHub account és egy git kliens
- Microsoft365 fiók (***@edu.bme.hu)

A labor elvégzéséhez használható segédanyagok és felkészülési anyagok:

- Power BI platform: [dokumentáció](https://learn.microsoft.com/en-us/power-bi/)

## Előkészület

A feladatok megoldása során ne felejtsd el követni a [feladat beadás folyamatát](../GitHub.md).

### Git repository létrehozása és letöltése

1. Moodle-ben keresd meg a laborhoz tartozó meghívó URL-jét és annak segítségével hozd létre a saját repository-dat.

1. Várd meg, míg elkészül a repository, majd checkout-old ki.

1. Hozz létre egy új ágat `megoldas` néven, és ezen az ágon dolgozz.

1. A `neptun.txt` fájlba írd bele a Neptun kódodat. A fájlban semmi más ne szerepeljen, csak egyetlen sorban a Neptun kód 6 karaktere.

### Ingyenes Power BI regisztráció

1. A Power BI ingyenes előfizetési szintjét fogjuk használni. Ennek használata előzetes regisztrációhoz kötött, melyhez keresd fel a [Power BI honlapját](https://powerbi.microsoft.com/) jelentkezz be a ***@edu.bme.hu emailcímeddel, majd kattints az ingyenes regisztráció gombra. Sikeres regisztráció esetén az alábbi üzenet fogad:

    ![Regisztráció sikeres](../images/powerbi/pb-register-licenseassigned.png)

1. A regisztráció a [Power BI weboldalára](https://app.powerbi.com/) visz minket. Ismerkedjünk meg vele.

### PowerBI Desktop telepítése

Power BI jelentések készítéséhez a Power BI Desktop alkalmazást fogjuk használni. Amit saját eszközön valószínűleg telepíteni kell.

1. Ellenőrizd, hogy telepítve van-e a gépedre a Power BI Desktop alkalmazás, ha igen, nincs szükség a lenti lépésekre.

    A Power BI Desktop alkalmazást a Microsoft Store-ból a legkényelmesebb telepíteni. Laborgépeken ez azért is praktikus, mert nincs szükség hozzá rendszergazdai jogosultságokra. Saját gépen választhatjuk a [letölthető telepítőt is](https://www.microsoft.com/en-us/download/details.aspx?id=58494).

1. Nyisd meg a [Power Bi Desktop oldalát a Microsoft Store](https://aka.ms/pbidesktopstore)-ban és válaszd a telepítést! A telepítéshez nem szükséges a Store-ba belépni.

    ![Telepítés](../images/powerbi/pb-install-store.png)

## 1. Feladat: Táblázatos jelentés (5p)

**A feladat 5 pontot ér.**

A Power BI jelentések létrehozása általában egy jellemző munkafolyamatot követ, melynek lépései a következők:

![Power BI Workflow](../images/powerbi/pb-intro-workflow.png)

A folyamat során a jelentések tervezésére a **Power BI Desktop** alkalmazást fogjuk használni, míg a jelentések publikálását és megosztását a **Power BI Service** segítségével végezzük, mely egy online szolgáltatás.

### Hozzuk létre az első adathalmazt

A Power BI-ban mintegy 150 féle adatforrásból tudunk adatokat importálni, akár egyszeri betöltésre, akár élő kapcsolaton keresztüli folyamatos lekérdezésre is. A mostani labor során a feldolgozandó adatokat az egyszerűség kedvéért relációs adatbázis helyett annak egy Excelbe exportált változatából fogjuk kinyerni, ezt fogjuk a következő lépések során regisztrálni.

1. Töltsük le az adatbázist az alábbi címről: [AdventureWorksSales.xlsx](AdventureWorksSales.xlsx). Nyisd meg a fájlt, ismerkedj meg a benne lévő adatokkal!

1. Indítsd el a Power BI desktop alkalmazást! Jelentkezz be a saját ***@edu.bme.hu felhasználóddal.

    ![Belépés](../images/powerbi/pb-install-signin.png)

    !!! warning "Kijelentkezés"
        A Power BI Desktop bejelentkezés nélkül is használható, a publikáláshoz azonban szükség lesz a bejelentkezett fiókra. Amennyiben megosztott (labor) gépen dolgozol, ne felejts el a labor végén kilépni!

1. Zárd be a felugró dialógusablakokat, majd mentsd el a projektet (_File/Save_) a leklónozott saját repódba. **A projekt neve a Neptun kódod legyen**!

    !!! tip "Tipp"
        Minden, amit Power BI Desktopban csinálunk, ebbe a projekt fájlba (`NEPTUN.pbix`) fog kerülni. A projektfájlt a megoldásról készült képernyőképekkel együtt szintén be kell adni.

1. Töltsd be a korábban letöltött _AdventureWorksSales.xlsx_ fájlt! (_Get data_ / _Excel workbook_)

    ![Betöltés](../images/powerbi/pb-load-excel.png)

1. Válaszd ki az összes adattáblát (aminek a nevében nincs _data_ postfix) majd nyomd meg a _Load_ gombot!

    ![Adattáblák kiválasztása](../images/powerbi/pb-load-tables.png)

1. A betöltés eredményét a _Model view_ és _Data view_ nézetekben tudod ellenőrizni. Figyeljük meg, hogy az elnevezési konvenciók alapján a betöltő rögtön felismerte az idegen kulcs kapcsolatok egy részét is.

    ![Nézetek](../images/powerbi/pb-load-model.png)

1. Figyeljük meg a modellben, hogy a dátumok esetében a relációkat nem ismerte fel a betöltő. Adjuk ezt meg kézzel! Húzzuk rá egyesével a _Sales_ tábla _DueDateKey_, _OrderDateKey_ és _ShipDateKey_ mezőit a _Date_ tábla _DateKey_ oszlopára.

    ![Dátumok relációi](../images/powerbi/pb-load-datekey.png)

### Hozzuk létre az első jelentést

1. Váltsunk át _Report view_-ra.

1. Adjunk hozzá egy új táblázatot az aktuális oldalhoz!

    ![Új táblázat hozzáadása](../images/powerbi/pb-1streport-addtable.png)

1. A _Data_ eszköztárról húzzuk be a táblázatra a _Product_ tábla _Category_, _Model_ és _Product_ oszlopait, továbbá a _Sales_ tábla _Sales Amount_ oszlopát! Az eredmény valahogy így néz ki:

    ![Új táblázat hozzáadása](../images/powerbi/pb-1streport-addcolumns.png)

1. Figyeljük meg, hogy bár a termék és az eladások egy-több viszonyban vannak, az eladások esetében automatikusan egy összegzés történik.

1. Formázzuk meg a táblázatot! Ehhez a _Visualizations_ eszköztár _Format your visual_ oldalát használjuk, miközben a táblázat folyamatosan ki van jelölve.

    1. _Style presets_ esetében válaszuk az _Alternating rows_ opciót. Ez ad egy alapértelmezett formázást a táblázatnak.

    1. _Values_ blokkban állítsuk be a betűméretett 14-re, _Text color_ és _Alternate text color_ esetében állítsunk be egy-egy szimpatikus, eredetitől eltérő színt.

    1. Méretezzük át a táblázatot, hogy a nagyobb fontméret mellett is szépen kiférjen a tartalom.

        ![Táblázat átméretezése](../images/powerbi/pb-1streport-resize.png)

    1. Emeljük meg a fejléc betűméretét is (_Column headers_)

    1. Kapcsoljuk ki az összegzést (_Totals_/_Values_ jobb felső sarkát állítsuk off-ra)

    1. Emeljük ki az összeg oszlopot! Ehhez a _Specific column_ blokkban válasszuk ki a _Sum of Sales Amount_ oszlopot (_Series_ mező), majd a _Text color_ értékét állítsuk fehérre, _Background color_ értékét pedig egy sötétebb színre.

    1. Ezen a ponton a táblázatunk valahogy így néz ki:

    ![Formázott táblázat](../images/powerbi/pb-1streport-formattedtable.png)

### Szűrők létrehozása és publikálása

Az alábbiakban egyedi szűrőket definiálunk a jelentéshez, majd publikáljuk a munkánkat.

1. Amennyiben a szűrők alapból nem látszanának, kattintsunk a _View_ lap _Filter_ gombjára, ami előhozza a _Filters_ eszköztárt. Látható, hogy a 4 oszlophoz eleve létrejöttek szűrők.

    ![Szűrők](../images/powerbi/pb-1streport-filters.png)

1. Húzzuk be a _SalesTerritory_ _Country_ oszlopát a szűrök közé. Most már erre is szűrhetünk igény szerint.

1. Rejtsük el az eladási árra vonatkozó szűrőt. Ehhez kattintsunk a _Sum of Sales Amount_ szűrőn belül a kis szem ikonra. Bár a szűrő számunkra továbbra is látható marad, a publikált jelentésben már nem fog megjelenni így.

    ![Szűrő elrejtése](../images/powerbi/pb-1streport-hidefilter.png)

1. Nevezzük át magyarra a megmaradt szűrőket jobb egérgombbal rájuk kattintva és a _rename_ opciót választva. Az új magyar nevek:_Kategória_, _Modell_, _Ország_, _Termék_

1. Kattintsunk az oldalon egy olyan részre, ahol nincs táblázat, ezzel magát az oldalt (_Page_) kijelölve. A _Visualizations_ eszköztárban ekkor a formázások az egész oldalra vonatkozó beállításokat fognak tartalmazni (_Format page_). Ezen belül szabjuk testre a szűrők megjelenését a következő lépésekben.

1. Állítsuk a _Filter pane_/_Input_ tulajdonságot egy másik világos színre.

1. Állítsuk a _Filter pane_/_Background_ tulajdonságot egy sötétebb színre.

1. Állítsuk a _Filter **cards**_/_Background_ tulajdonságot a _Filter pane_/_Input_-tal azonos színre. A végeredmény pl. ilyesmi lehet:

    ![Formázott szűrők](../images/powerbi/pb-1streport-formattedfilters.png)

1. Mentsük el a változtatásokat, majd publikáljuk az elkészült jelentést az online szolgáltatásba a _Home_ lap _Publish_ gombjával!

    ![Publikálás gomb](../images/powerbi/pb-1streport-publishbutton.png)

1. A publikálásnál jelöljük meg az alapértelmezett munkaterületet célként (_My Workspace_)

    ![Publikálás dialógus](../images/powerbi/pb-1streport-publishdialog.png)

1. Sikeres publikálást követően kattintsunk a dialógusablakban megjelenő linkre a jelentés megnyitásához.

    ![Publikálás kész](../images/powerbi/pb-1streport-publishready.png)

1. Kísérletezzünk az elkészült jelentésünkkel, hogy lássuk, mit csináltunk.

    ![Publikált jelentés](../images/powerbi/pb-1streport-online.png)

!!! example "BEADANDÓ"
    Készíts egy képernyőképet a **publikált jelentésről**. A képet a megoldásban `f1.png` néven add be. A képen a teljes képernyő (böngésző ablak, tálca stb. látszódjon). Ismét ellenőrizd, hogy a **Neptun kódod** látszódik (a felső szürke sorban)!

    A megváltozott NEPTUN.pbix fájlt is töltsd fel.

## 2. Feladat: Diagram (5p)

**A feladat 5 pontot ér.**

### Diagram létrehozása

A táblázatos megjelenítés részletesen mutatja az eladási adatokat. Egy diagram azonban gyorsabban áttekinthető. Készítsünk egy diagramot, ami az egyes termékkategóriák eladási darabszámait mutatja.

1. A diagramhoz hozzunk létre egy új oldalt a jelentésben.

    ![Oldal hozzáadása](../images/powerbi/pb-diagram-addpage.png)

1. Ragadjuk meg az alkalmat, hogy az oldalaknak beszédesebb neveket adjunk. Az oldalak elnevezésére duplán kattintva átírhatjuk azokat. Legyen az első oldal neve 'Táblázat', az új oldalé 'Diagram'

1. Adjunk hozzá egy csoportosított oszlop diagrammot (_clustered column chart_) az új oldalhoz.

    ![Oszlopdiagram](../images/powerbi/pb-diagram-statechart.png)

1. A diagramon termékkategóriánként szeretnénk összegezni az eladási darabszámokat. Ezt a következőképpen tudjuk elérni.

1. Jelöljük ki a diagramot.

1. A _Visualizations_ eszköztár _Build visual_ oldalán tudjuk a paramétereket megadni. Húzzuk rá az _X axis_ mezőre a _Product_/_Category_ oszlopot, illetve az _Y axis_ mezőre a _Sales_/_Order quantity_ oszlopot.

    ![Oszlopdiagram adatokkal](../images/powerbi/pb-diagram-quantities.png)

### Éves bontás

Következő lépésként szeretnénk az előbbi adatokat éves bontásban is megnézni. Mivel az eladáshoz háromféle dátum is (_OrderDate_, _DueDate_, _ShipDate_) is tartozik el kell döntenünk melyiket használjuk. Számunkra most a megrendelés dátuma lesz a releváns, ezért azt kell elérnünk, hogy ha a _Date_ tábla szerint szűrünk, vagy csoportosítunk, akkor ezt vegye figyelembe a rendszer.

1. Nyissuk meg a modellezőt (_Model view_)! Figyeljük meg, hogy a _Sales_ és a _Date_ tábla között három kapcsolat is van, ezek közül azonban csak egy van folytonos vonallal kiemelve, a másik kettő esetében szaggatott a vonal. A folytonos vonal jelenti az aktív kapcsolatot és ez lesz a későbbi csoportosítás és szűrés alapja. Az egyes kapcsolatok fölé mozgatva az egérkurzort azt is láthatjuk, hogy azok mely oszlopokat kötik össze. Két tábla között legfeljebb egy aktív kapcsolat lehet.

    ![Dátumok kapcsolata](../images/powerbi/pb-diagram-orderdate.png)

1. Amennyiben **nem** az _OrderDateKey_-_DateKey_ kapcsolat az aktív, akkor először is meg kell szüntetnünk a meglévő aktív kapcsolatot. Ehhez jelöljük ki azt, majd jobb oldalt a _Make this relationship active_ opciót kapcsoljuk ki, majd kattintsunk az _Apply changes_ parancsra.

    ![Aktív kapcsolat](../images/powerbi/pb-diagram-relationship.png)

1. Az előző lépéssor analógiájára válasszuk ki most az _OrderDateKey_-_DateKey_ kapcsolathoz tartozó vonalat és tegyük azt aktívvá. A végén ne maradjon el az _Apply changes_ lépés sem.

    !!! tip "Tipp"
        Előfordulhatna olyan szituáció, ahol egyszerre kétféle dátum alapján is szeretnénk mondjuk kategorizálni. Ebben az esetben a _Date_ tábla duplikálásával tudjuk megkerülni az egy reláció-egy aktív kapcsolat korlátot.

1. Visszatérve a jelentés nézetre, a diagram _Legend_ tulajdonságához húzzuk be a _Date_/_Fiscal Year_ oszlopot.

    ![Éves csoportosítás](../images/powerbi/pb-diagram-year.png)

1. Az előző feladathoz hasonló módon publikáld a jelentést. A publikálás során látni fogjuk, hogy ezen a néven korábbi jelentésünk már fenn van a felhőben. Bátran válasszuk a **Replace** opciót, amennyiben ennek felülírására rákérdez a rendszer.

    !!! tip "Tipp"
        Lehetőségünk lenne arra is, hogy többszintű kategóriák szerint csoportosítsuk az oszlopainkat. Ilyen esetekben az egyes mezőkre több oszlopot is ráhúzhatunk.

!!! example "BEADANDÓ"
    Készíts egy képernyőképet a **publikált jelentésről**. A képet a megoldásban `f2.png` néven add be. A képen a teljes képernyő (böngésző ablak, tálca stb. látszódjon). Ismét ellenőrizd, hogy a **Neptun kódod** látszódik (a felső szürke sorban)!

    A megváltozott NEPTUN.pbix fájlt is töltsd fel.

## 3. Feladat: Térkép (5p)

**A feladat 5 pontot ér.**

A Power BI számos látványos és intelligens diagrammodellel rendelkezik. A következőkben megjelenítjük egy világtérképen az egyes országok eladási darabszámait kategóriánkénti bontásban.

1. Vegyünk fel egy új oldalt _Térkép_ néven, adjunk hozzá egy térképet és töltsük ki a tulajdonságait a következők szerint

1. Adjunk hozzá egy új térképet az aktuális oldalhoz!

    ![Új térkép hozzáadása](../images/powerbi/pb-diagram-addmap.png)

2. _Location_ mező értéke legyen _SalesTerritory_/_Country_

3. _Bubble size_ mező értéke legyen _Sales_/_Order quantity_

4. Méretezzük át a térképet, hogy szebben kitöltse a lapot

    Ezen a ponton láthatjuk már az országos eladási adatokkal arányos buborékokat a térképen. Az utolsó lépésben még a kategóriánkénti bontást kell megvalósítanunk, melyet az oszlopdiagramhoz hasonlóan a _Legend_ mező kitöltésével tudunk megtenni.

5. _Legend_ mező értéke legyen _Product_/_Category_

    ![Térkép](../images/powerbi/pb-diagram-map.png)

6. Az előző feladathoz hasonló módon publikáld a jelentést.

!!! example "BEADANDÓ"
    Készíts egy képernyőképet a **publikált jelentésről**. A képet a megoldásban `f3.png` néven add be. A képen a teljes képernyő (böngésző ablak, tálca stb. látszódjon). Ismét ellenőrizd, hogy a **Neptun kódod** látszódik (a felső szürke sorban)!

    A megváltozott NEPTUN.pbix fájlt is töltsd fel.

## 4. Feladat: Értékesítői riport (5p)

**A feladat 5 pontot ér.**

Ebben a feladatban megismerkedünk az összetett szűrőkkel, a vonaldiagrammal és a komplex adatokkal

### Riport tartalma

Készíts táblázatos jelentést arról, hogy az egyes kategóriákban és alkategóriákban hogyan alakult a termékek eladása éves, és azon belül havi bontásban. Az eredményeket diagrammon is szemléltesd!

Az alábbihoz hasonló legyen a végső riport:

![Javasolt csoportok](../images/powerbi/pb-categories-full.png)

A megoldás lépéseit az alábbiakban ismertetjük:

### Slicer

1. Hozzunk létre egy új lapot _Kategóriák_ néven. A mintához hasonló jelentést 3 _Visual_ felhasználásával fogjuk elérni

1. Helyezz egy _Slicer_-t a jelentésen. A _Slicer_ gyakorlatilag szűrőként fog működni, egyszerűen kivezetve a felületre a szűrendő dimenziót.

1. A _Slicer_ _Field_ tulajdonságára húzd rá a _Product_/_Category_, majd alá a _Product_/_Subcategory_ oszlopokat. (A sorrend számít!). Próbáld ki, hogy viselkedik a vezérlő!

    ![Slicer konfigurálása](../images/powerbi/pb-categories-slicer.png)

### Táblázat

1. Helyezz egy _Table_ komponenst a _Slicer_ mellé. Szükség szerint méretezd át mindkettőt, hogy magasságuk hasonló legyen.

1. A táblázatban a megrendelési időket fogjuk év és hónap alapján csoportosítani. Itt kihasználjuk, hogy a rendszer "érti" a dátumok működését, így a _Date_/_Date_ oszlop kibontható és az év és hónap mező külön behúzható az adatok közé. Tegyük ezt meg!

1. Vegyük hozzá a táblázathoz a _Sales_/_Sales Amount_ és a _Sales_/_Order Quantity_ oszlopokat is.

1. Próbáljuk ki, hogyan hat a _Slicer_-ben egyes kategóriák kiválasztása a mindenkori adatainkra.

    ![Táblázat konfigurálása](../images/powerbi/pb-categories-table.png)

### Grafikon

1. Helyezz egy _Line Chart_ komponenst a _Slicer_ és a táblázat alá. Szükség szerint méretezd át őket, hogy a grafikon szélessége megegyezzen a felette lévő elemekével.

1. A grafikonon a havi eladási adatokat fogjuk évek szerint csoportosítva kirajzolni.

1. Állítsuk be a grafikon tulajdonságait. _X-Axis_ értéke _Date_/_Date_/_Month_ legyen, _Y-Axis_ értéke pedig _Sales_/_Sales Amount_ oszlopból jöjjön.

1. Az évenkénti kategorizáláshoz itt is a _Legend_ mezőt használjuk, húzzuk rá a _Date_/_Date_/_Year_ oszlopot.

    ![Grafikon konfigurálása](../images/powerbi/pb-categories-linechart.png)

1. Végezetül állítsuk be a grafikon címét. Ezt a _Visualizations_ eszköztáron a _Format your visual_ blokkban a _General_ fülön tudjuk megtenni. Állítsuk be a _Title_ mező értékét a Neptun kódunkra, továbbá ugyanebben a blokkban növeljük meg a betűméretet, állítsuk pirosra a _Text color_ mezőt és igazítsuk középre a szöveget (_Horizontal alignment_:_Center_)

    ![Grafikon címe](../images/powerbi/pb-categories-charttitle.png)

!!! example "BEADANDÓ"
    Készíts egy képernyőképet a **publikált jelentésről**. A képet a megoldásban `f4.png` néven add be. A képen a teljes képernyő (böngésző ablak, tálca stb. látszódjon). Ismét ellenőrizd, hogy a **Neptun kódod** látszódik (a felső szürke sorban)!

    A megváltozott NEPTUN.pbix fájlt is töltsd fel.

## 5. Feladat: Opcionális feladat

**A feladat megoldásával 3 IMSc pont szerezhető.**

Készíts tortadiagramot az egyes termékkategóriákban létrejövő tranzakciók számáról! **A diagram címébe írd bele a Neptun kódod!**.

- A kategóriák színei a lentiek szerint piros, sárga, zöld és kék legyenek

- Feliratok a tortadiagramon belül legyenek

- A kész jelentést töltsd fel az online Power BI szolgáltatásba is!

- A diagram címe középre igazítva, vastag betűkkel a Neptun kódod legyen!

- A cél az alábbi, vagy legalábbis ehhez hasonlító grafikon elkészítése.

- Figyelem, a tranzakciók száma az egyes kategóriákhoz tartozó _Sales_ sorok számával egyezik meg (Tehát nem az _Order Quantity_ összegére, vagyis az eladott termékek számára vagyunk kíváncsiak)

![Elvárt tortadiagram](../images/powerbi/pb-diagram-piechart.png)

!!! tip "Tipp"
    A tortadiagram használata nagyon hasonló az oszlopdiagraméhoz.

!!! example "BEADANDÓ"
    Készíts egy képernyőképet a **publikált jelentésről**. A képet a megoldásban `f5.png` néven add be. A képen a teljes képernyő (böngésző ablak, tálca stb. látszódjon). Ismét ellenőrizd, hogy a **Neptun kódod** látszódik (a felső szürke sorban)!

    A megváltozott NEPTUN.pbix fájlt is töltsd fel.
